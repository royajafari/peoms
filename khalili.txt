Table of Contents
معرفی گنجور
دربارهٔ خلیل‌الله خلیلی
خلیل‌الله خلیلی
رباعیات
معرفی گنجور
اخبار جدید راجع به پروژهٔ گنجور را در این نشانی مطالعه فرمایید:
https://blog.ganjoor.net
دربارهٔ خلیل‌الله خلیلی
رباعیات
دل در همه حال تکیه‌گاه است مرا
در ملک وجود پادشاه است مرا
از فتنهٔ عقل چون به جان می‌آیم
ممنون دلم خدا گواه است مرا
اگر دانی زبان اختران را
شبانه بشنوی راز جهان را
سکوت شب به صد آهنگ خواند
به گوشت قصه های آسمان را
بر قلهٔ کهسار، درختی برپاست
بر شاخ درخت، آشیانی پیداست
غم کوه و درخت، زندگانی من است
بر شاخ درخت، مرغکی نغمه‌سراست
سرمایهٔ عیش، صحبت یاران است
دشواری مرگ، دوری ایشان است
چون در دل خاک نیز یاران جمعند
پس زندگی و مرگ به ما یکسان است
از مرگ نترسم که مددکار من است
در روز پسین مونس و غمخوار من است
اجداد مرا برده به سر منزل خاک
این مرکب خوشخرام رهوار من است
کشتند بشر را که سیاست این است
کردند جهان تبه که حکمت این است
در کسوت خیرخواهی نوع بشر
زادند چه فتنه ها، مهارت این است
با خلق نکو بِزی که زیور این است
در آینهٔ جمال، جوهر این است
آن قطرهٔ اشکی که بریزد بر خاک
بردار که گنج لعل و گوهر این است
ای غره به اینکه دهر فرمانبر توست
وین ماه و ستاره و فلک چاکر توست
ترسم که ترا چاکر خود پندارند
آن مورچگان که رزقشان پیکر توست
تا بر لب من آه شررباری هست
بر ساز شکستهٔ دلم تاری هست
درهای امید را اگر بربستند
تا مرگ بود رخنهٔ دیواری هست
یک جعبهٔ استخوان، دو پیمانهٔ خون
بی‌دولت عشق زندگانی نفسی‌ست
هنگامهٔ عشرتِ جوانی هوسی‌ست
بی‌باد بهار جای گل در گلشن
یا دستهٔ خار خشک یا مشت خسی‌ست
هر صبح که کردیم به غم شام گذشت
هر جور که دیدیم ز ایام گذشت
آلام اگر دست ز ما باز نداشت
ما پیر شدیم و درک آلام گذشت
گر خاک در یار نَرُفتیم گذشت
گر طعنهٔ اغیار شنفتیم گذشت
آن سوز که در سینهٔ ما پنهان بود
گفتیم گذشت، گر نگفتیم گذشت
آن نیمهٔ نان که بینوایی یابد
وآن جامه که کودک گدایی یابد
چون لذت فتحی‌ست که اقلیمی را
لشکرشکنی، جهانگشایی یابد
صبح است ز خرمی جهان می‌خندد
هر قطره به بحر بیکران می‌خندد
بو در گل و نشئه در می و می در جام
از شوق، زمین و آسمان می‌خندد
هر ذرهٔ خاک من زبانی دارد
از گردش دهر دوستانی دارد
این کهنه‌ردای من نهان در هر چین
تاج و کله جهان‌سِتانی دارد
از ابر سیاه لعل و گهر می‌ریزد
وز دیدهٔ من خون جگر می‌ریزد
بی‌روی تو از هر مژه‌ام در گلشن
دامن‌دامن لاله تر می‌ریزد
صد قرن بر افکار و عقول مردم
شهرت طلبی چند به هم ساخته‌اند
چون گرگ گرسنه در جهان تاخته‌اند
کردند به زیر پا هزاران سر و دست
تا گردن شوم خود برافراخته‌اند
یارب به کسانی که جگر سوخته‌اند
یک عمر متاع درد اندوخته‌اند
خاکم به هوای آن جوانمردان کن
کز هرچه به جز تو دیده بردوخته‌اند
گر علت مرگ را دوا می‌کردند
گر چارهٔ این نوع دو پا می‌کردند
می‌دیدی کاین جماعت تیره‌نهاد
بر روی زمین چه فتنه‌ها می‌کردند
عزیزان چون بدان ساحل رسیدند
ز همراهان خود یکدم بریدند
چنان از صحبت ما دل گرفتند
که سهوا هم به سوی ما ندیدند
پیران که چنین مقام و حرمت دارند
زان نیست که یک دو دم قدامت دارند
این حرمت از آن است که آنها دو نفس
در رفتن از این خرابه سبقت دارند
دانی که شبان چه فتنه آغاز کند
آن دم که نی شبانه را ساز کند
غمهای زمانه را فرو بندد در
ابواب نشاط یک به یک باز کند
این سنگ ملون که گهر می‌نامند
وآن آهن زردگون که زر می‌خوانند
بی‌گوهر ارزندهٔ معنی همه را
مردان گهرسنج هدر می‌دانند
عارف به دل ذره جهان می‌بیند
آنجا مه و مهر و کهکشان می‌بیند
کوری بنگر که چشم دانشور عصر
دست و سر کشتگان در آن می‌بیند
دل در غم عشق تو برومند بود
در پرتو دیدار تو خرسند بود
بگذاشته ام در کف و گویم هر روز
در شهر شما بهای دل چند بود
تا این خرد خام تو، معیار بود
این ساختن و شکستت کار بود
تنها نه سرت به پای من خورد به سنگ
هر جا که روی تو سنگ و دیوار بود
امروز که عصر علم و فرهنگ بود
قانون جهان به دیگر آهنگ بود
گر سجدهٔ تو به پیش این سنگ بود
این عیب بود، عار بود، ننگ بود
در گلشن زندگی به جز خار نبود
جز درد و غم و محنت و آزار نبود
امید نکرد گل که یاس آمد بار
سرتاسر زندگی جز این کار نبود
هرکس که به ازدواج پابند شود
معروض به داغ و درد فرزند شود
دهقان زمانه بر کسی می خندد
کز کشتن تخم مرگ خرسند شود
چو از دل عشق رفت آزار آید
چو گل رفت از گلستان خار آید
نمی‌بینی که چون پنهان شود مهر
شب تاریک اندُه‌بار آید
دی شاخ شکوفه در چمن می‌خندید
بر سنبل و نسرین و سمن می‌خندید
از دور سپیدهٔ سحر را دیدم
بر روز خود و به شام من می‌خندید
سر راه غریبان خار روید
ز کشت شان دل بیمار روید
به هر جایی که کارم تخم امید
به جای گل همه آزار روید
آن ماه سخن ز بامیان می‌گوید
اسرار گذشتهٔ جهان می‌گوید
دل قصهٔ عشق او ز چشمش پنهان
از موی شنیده بامیان می‌گوید
این کینه وران باز به نیرنگ دگر
دارند سر فتنه به آهنگ دگر
فریاد که این شعبده بازان هر روز
خواهند به نام آشتی جنگ دگر
آن منظر فیض صبحگاهی بنگر
انوار تجلی الهی بنگر
در وادی نقره فام گردون هر شب
آن قافله لایتنهای بنگر
ای بار خدای پاک دانای قدیر
دارم به تو حاجتی به فضیلت بپذیر
آن را که به لطف خویش عزت دادی
تا زنده بود به خواریش باز مگیر
طفلی بودم غنوده بر بستر ناز
برخاست ز دور نغمه های دمساز
تا گوش نهادم نه صدا بود و نه ساز
ای شور جوانی! تو کجا رفتی باز
بیا ساقی بده آن جام گلرنگ
که زد بر شیشهٔ من آسمان سنگ
به صد صحرا نمی‌گنجد غم دل
چه سان گنجایمش در سینهٔ تنگ
ای مرغ شباهنگ دل‌انگیز، بنال
قربان تو، ای طایر شب‌خیز، بنال
از نالهٔ تو مرغ دلم نالد زار
این ناله به آن ناله درآمیز، بنال
یارب سوزی که جسم و جان را سوزم
این کارگه سود و زیان را سوزم
یک شعلهٔ جان‌سوز که در آتش آن
خود را سوزم هر دو جهان را سوزم
ای سرو روان بیا که دستت بوسم
لبهای ظریف می پرستت بوسم
گر من نخورم تو باده در جامم ریز
تا مست شوم دو چشم مستت بوسم
یارب دردی که ناله آغاز کنم
شوری که سرود شوق را ساز کنم
چشمی که به سوی خویش چون باز کنم
آن گمشده را از دور آواز کنم
ما مرغ اسیر بی پر و بال توییم
هر جا که روی چو سایه دنبال توییم
گر خسته شدی ز راه، دل مرکب توست
حمال تو و ملک تو و مال توییم
این صبح همان و آن شب تار همان
ما شش در و این چهار دیوار همان
استاد زمانه یک سبق داده به ما
تکرار همان و باز تکرار همان
چو گم شد پرتو عشق از دل من
خدایا چیست جز غم حاصل من
سحاب عشق اگر یکدم نبارد
بسوزان خرمن آب و گل من
چون در کف روزگار گشتیم زبون
چون ساغر عشق و آرزو گشت نگون
جاسوس خرد دگر چه جوید از ما
گوید که از این شهر کشد رخت برون
ز دور آید صدای مرغ شبگیر
افسوس که زندگی دمی بود و غمی
قلبی و شکنجه‌ای و چشمی و نمی
یا جور ستمگری کشیدن هر روز
یا خود به ستمکشی رساندن ستمی
ای سرو روان که نخل امید منی
وی مایهٔ جان که عمر جاوید منی
در شهر شما که آسمان پر ابر است
مهتاب منی، فروغ خورشید منی
در باغ جهان تو هم گل زیبایی
بویا و دل‌انگیز و چمن‌آرایی
عمری‌ست که گل‌های دگر می‌خندند
این غنچهٔ تر چرا تو لب نگشایی
چه باشد زندگانی را بهایی
فسرده از نمی، خشک از هوایی
ز مطبخ سالها تا مستراحیم
مگر این زندگی یابد بقایی
از بس خوش و مست و دلربا می‌آیی
چون باد بهار جان‌فزا می‌آیی
دل خانهٔ عشق توست آبادش دار
چون خانه خراب شد کجا می‌آیی
خلیل‌الله خلیلی
رباعیات