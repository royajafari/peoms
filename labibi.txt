Table of Contents
معرفی گنجور
دربارهٔ لبیبی
لبیبی
قطعات و قصاید به جا مانده
ابیات پراکنده در لغت نامه اسدی و مجمع الفرس سروری و فرهنگ جهانگیری و رشیدی
معرفی گنجور
اخبار جدید راجع به پروژهٔ گنجور را در این نشانی مطالعه فرمایید:
https://blog.ganjoor.net
دربارهٔ لبیبی
قطعات و قصاید به جا مانده
چو برکندم دل از دیدار دلبر
نهادم مُهر خرسندی به‌دل بر
تو گویی داغ سوزان برنهادم
به‌دل کز دل به دیده درزد آذر
شرر دیدم که بر رویم همی‌جَست
ز مژگان همچو سوزان سونش‌ِ زر
مرا دید آن نگارین چشم‌گریان
جگر بریان، پر از خون عارض و بر
به چشم اندر شرار آتش عشق
به چنگ اندر عنان خنگ ره‌بر
مرا گفت آن دلارام (ای) بی‌آرام
همیشه تازیان بی‌خواب و بی‌خور
ز جابلسا به جابلقا رسیدی
همان از باختر رفتی به خاور
سکندر نیستی لیکن دوباره
بگشتی در جهان همچون سکندر
ندانم تا ترا چند آزمایم
چه مایه بینم از کار تو کیفر
مرا در آتش سوزان چه سوزی‌؟
چه داری عیش من بر من مکدر‌؟
فرود آ زود زین زین و بیارام
فرو نه یکسر و برگیر ساغر
فغان زین باد‌پای کوه‌دیدار
فغان زین رهنورد هجر گستر
همانا از فراق است آفریده
که دارد دور ما را یک ز دیگر
خرد زینسو کشید و عشق زانسو
فرو ماندم من اندر کار مضطر
به دلبر گفتم ای از جان شیرین
مرا بایِسته‌تر وز عمر خوشتر
سفر بسیار کردم راست گفتی
سفرهایی همه بی سود و بی ضر
بدانم سرزنش کردی روا بود
گذشته‌ست‌، از گذشته یاد ماور
مخور غم می‌روم درویش زینجا
ولیکن زود باز آیم توانگر
برفت از پیشم و پیش من آورد
بیابان‌بَر ره‌انجامی مُشَمّر
رهی دور و شبی تاریک و تیره
هوا چون قیر وزو هامون مُقیّر
هوا اندوده رخساره به‌دوده
سپهر آراسته چهره به گوهر
گمان بردی که باد اندر پراکند
به روی سبز دریا برگ عبهر
خم شَوله چو خم زلف جانان
مُغرّق گشته اندر لؤلؤ تر
مُکلّل گوهر اندر تاج اکلیل
به تارک بر نهاده غفر مغفر
مجره چون به دریا راه موسی
که اندر قعر او بگذشت لشکر
بنات‌النعش چون طبطاب سیمین
نهاده دسته زیر و پهنه از بر
همی‌گفتی که طبطاب فلک را
چه گویی کوی شاید بودن ایدر
زمانی بود مه برزد سر از کوه
به رنگ روی مهجوران مزعفر
چو زر اندود کرده گوی سیمین
شد از انوار او گیتی منور
مرا چشم اندر ایشان خیره مانده
روان مدهوش و مغز و دل مفکر
به ریگ اندر همی‌شد باره زانسان
که در غرقاب مرد آشنا‌ور
برون رفتم ز ریگ و شکر کردم
به سجده پیش یزدان‌ِ گَروگَر
دمنده اژدهایی پیشم آمد
خروشان و بی‌آرام و زمین‌در
شکم‌مالان به هامون بر همی‌رفت
شده هامون به زیر او مقعر
گرفته دامن خاور به‌دنبال
نهاده بر کران باختر سر
به باران بهاری بوده فربه
ز گرمای حزیران گشته لاغر
ازو زاده‌ست هرچ اندر جهان است
ز هرچ اندر جهان است او جوان‌تر
شکوه آمد مرا و جای آن بود
که حالی او دخانی بود منکر
مدیح شاه برخواندم به جیحون
برآمد بانگ از او الله اکبر
تواضع کرد بسیار و مرا گفت
ز من مشکوه و بی‌آزار بگذر
که من شاگرد کف‌راد آنم
که تو مدحش همی‌برخوانی ازبر
به فر‌ّ شاه ازو بیرون گذشتم
یکی موی از تن من ناشده تر
وز آنجا تا بدین درگاه گفتی
گشادستند مر فردوس را در
همه بالا پر از دیبای رومی
همه پستی پر از کالای شُشتر
کجا سبزه است بر فرقش مقعد
کجا شاخ است بر شاخش مشجر
یکی چون صورت مانی منقّش
یکی چون نامهٔ‌ آزر مصور
تو گفتی هیکل زردشت گشته است
ز بس لاله همه صحرا سراسر
گمان بردی که هر ساعت برآید
فروزان آتش از دریای اخضر
بدین حضرت بدانگونه رسیدم
که زی فرزند یعقوب پیمبر
همان کاین منظر عالی بدیدم
رها کردم سوی جانان کبوتر
کبوتر سوی جانان کرد پرواز
بشارت‌نامه زیر پرش اندر
به نامه در نبشته کای دلارام
رسیدم دل به کام و کان به گوهر
به درگاهی رسیدم کز بر او
نیارد در گذشتن خط محور
سرایی بُد سعادت پیشکارش
زمانه چاکر و دولت کدیور
به صدر اندر نشسته پادشاهی
ظفر یاری به کنیت بوالمظفر
به تاجش بر نبشته عهد آدم
به تیغش در . . . سرشته هول محشر
زن ار از هیبت او بار گیرد
چه خواهد زاد‌؟ تمساح و غضنفر
جهان‌را خور کند روشن ولیکن
زرای اوست دایم روشنی خور
ز بار منت او گشت گویی
بدین کردار پشت چرخ چنبر
کاروانی همی از ری به سوی دسکره شد
آب پیش آمد و مردم همه بر قنطره شد
گله دزدان از دور بدیدند چو آن
هر یکی زیشان گفتی که یکی قسوره شد
آنچه دزدان را رای آمد بردند و شدند
بد کسی نیز که با دزد همی یکسره شد
رهروی بود در آن راه درم یافت بسی
چون توانگر شد گفتی سخنش نادره شد
هرچه پرسیدند او را همه این بود جواب:
کاروانی زده شد کار گروهی سره شد
پیری بماند دیر و جوانی برفت زود
فرزانه‌ای برفت و ز رفتنْش هر زیان
دیوانه‌ای بماند و ز ماندنْش هیچ سود
فدای آن قد و زلفش که گویی
فرو هشته است از شمشاد شمشار
آن طره مشکریز دلدار
کرده است مرا به غم گرفتار
خوشا حال لحاف و بستر آهنگ
که میگیرند هر شب در برت تنگ
بنده شاعران اکنونم
آنشان باد جمله در . . .ونم
آن من نیز هم به . . . یکی
زانکه من از میانه بیرونم
آن من . . . و آن ایشان ریش
زانکه من شاعر دگرگونم
مسعود سعد سلمان شاعر نامی در قصیدتی به مطلع:
بنظم و نثر کسی را گر افتخار سزاست
مرا سزاست که امروز نظم و نثر مراست
به استاد لبیبی و مصراعی از شعر وی تضمین کند و گوید:
در این قصیده که گفتم من اقتفا کردم
باوستاد لبیبی که سیدالشعراست
بر آن طریق بنا کردم این قصیده که گفت:
«سخن که نظم کنند آن درست باید و راست »
قصیده‌ای که مسعود سعد سلمان ذکر او کرد این استاد لبیبی است -رحمة الله علیهما- و آن استاد لبیبی در ایام سامانیان و محمدی سیدالشعر بوده است، خاصه در عصر سلطان محمود -نورالله مرقده
سخن که نظم دهند آن درست باید و راست
طریق نظم درست اندر این زمانه جزاست
سخن که من بنگارم به نظم اگر دگری
به نثر خوب گزارد چنان گزارد راست
ز حسن خالی دارم ز لفظ ناقص پاک
درست و راست ز بایسته نه فزون نه به کاست
مرا سخن به بلندی سماست و معنی‌ها
از او درفشان گویی که آفتاب سماست
به صنعت و به معانی و نازکی و خوشی
یکی قصیدهٔ من ... (ناخوانا) شعراست
وگر گواهی خواهد یکی بر این دعوی
همین قصیده بدین گفت من بسنده گواست
مرا چه باید گفت این سخن که نیک افتاد
چو آفتاب درفشان ز آسمان پیداست
به صنعت است روان شعر چو جان در تن
بلی و آن دگر کس به سان باد رواست
ایا گروهی کاین شعرها همی‌خوانیت
به حلق و حنجره گویی که زیر باد دو تاست
مرا به سوی شما آب نیست و مرتبه نیست
سوی شما همه جاه و بزرگی آن کس راست
که شعرهاش چو تعویذهای کالبدی‌ست
درست است نماینده نه درست و نه راست
به شعرهای لبیبی شما نگاه کنیت
که شعرهای لبیبی چه بابت عقلاست
همیشه رغبت اهل هنر به شعر من است
به سوی اوست شما را همیشه میل و رواست
به دسته‌های ریاحین کی التفات کند
ستور سرزده جایی که دسته‌های گیاست
مرا بگوی که یک شعر نیک بایسته
کزو مثل زد شاید ز گفته‌هاش کجاست
نه هر ه نظمی دارد ز گفته‌ها نیک است
نه هر چه رنگش باشد ز جامه‌ها دیباست
ز مشک و زلف وزآن کاربسته معنی‌ها
چه خوشی و چه شگفتی وزآن چه خواهد خاست
به نظم و نثر سخن را نهایتی باید
کزو مثل زد شاید که زین چه گفت و چه خواست
بر این طریق بگویش که یک دو بیت بگوی
بر این قیاس که من گفته‌ام گرش یاراست
صفات مشک مگوی و ز زلف یاد مکن
اگر توانی دانم که این قصیده تو راست
جز آن قصیده که از روزگار برنایی
که کار پیر نه چون کار مردم برناست
وگر به خواسته آراسته نشده تن تو
رواست کایزد جان مرا به علم آراست
بدان که بی‌خردی را درم فزون باشد
به فضل کی آخر برابر داناست
به هیچ حال ابوجهل چون محمد نیست
وگرچه هر دو به نسبت ز آدم و حواست
مرا ز دانش رنج تن است و راحت جان
شناخته مثل است این که خار با خرماست
مرا بی‌درمی ویحکا چه طعنه زتی
بدان قدر که بسنده‌ست حال من به نواست
به هیچ وقتی آزار تو نجستم من
تویی که سوی منت سال و ماه قصد جفاست
به طبع دشمن آنی که دانشی دارد
شگفت نیست که ظلمت میشه ضد ضیاست
به شعرت چه عطای بزرگ داد ملک
هنر نه از توست آن پادشا بزرگ عطاست
به سیم خواستن و یافتن چه فخر کنی
تفاخر آن کاو را مکارم است و سخاست
تو هر چه یافته‌ای من ندانم آن دانم
که نظم و نثر تو یکسر معلل است و خطاست
ابیات پراکنده در لغت نامه اسدی و مجمع الفرس سروری و فرهنگ جهانگیری و رشیدی
بباید بسیچیدن این کار را
پذیره شدن رزم و پیکار را
ای غوک چنگلوک چو پژمرده برگ کوک
خواهی که چون چکوک بپری سوی هوا
گر بیارند و بسوزند و دهندت بر باد
تو به سنگ تکژی نان ندهی باب ترا
چون در حکایت آید بانگ شتر کند
و آروغ‌ها زند چو خورد ترب و گندنا
می‌بارد از دهانت خذو ایدون
گویی که سر گشادند فوگان را
گهی چو مرد پریسای گونه گونه صور
همی نماید زیر نگینه لبلاب
پیش من یکره شعر تو یکی دوست بخواند
زانزمان باز هنوز این دل من پر هسر است
از شمار تو . . . طرفه بمهر است هنوز
وز شمارد گران چون در تیم دو دراست
رویت ز در خنده و سبلت ز در تیز
گردن ز در سیلی و پهلو ز در لت
فرمان کن و آهک کن و زرنیخ براندای
بر روی و برون آر همه رویت رارت
وان بادریسه هفته دیگر غضاره شد
و اکنون غضاره همچو یکی غنج پیسه گشت
زن برون کرد کولک از انگشت
کرد بر دوک و دوک ریسی پشت
بجز عمود گران نیست روز و شب خور شش
شگفت نیست ازو گر شکمش کاواک است
بر روی پزشک زن میندیش
چون بود درست پیشیارت
از اطاعت با پدر زردشت پیر
خود به نسک آفرنگان گفته است
ستد و داد جز به پیشادست
داوری باشد و زیان و شکست
چو بشنید شاه آن پیام نهفت
ز کینه لب خود شخائید و گفت
گر سیر شدی بتا ز من در خور هست
زیرا که ندارم ای صنم چیزی لست
ای از ستیهش تو همه مردمان به مست
دعویت صعب منکر و معنیت سخت سست
ای بلفرخج ساده همیدون همه فرخج
نامت فرخج و کنیت ملعونت بلفرخج
بدهم بهر یک نگاه رخش
گر پذیر دل مرا به فرخچ
آن روی و ریش پر گه و پر بلغم و خدو
همچون خبزدوئی که شود زیر پای پخچ
اندرین شهر بسی ناکس برخاسته اند
همه خر طبع و همه احمق و بی دانش و دند
گویند نخستین سخن از نامه پازند
آنست که با مردم بد اصل مپیوند
دگر نخواهم گفتن همی ثنا و غزل
که رفت یکسره بازار و قیمت سرواد
ز بس رفعتش شاهباز خرد
نیارد بر افراز او برپرد
یکی بادپیمای کم زن بود
که از کینه با خویش دشمن بود
همه یاوه همه خام و همه سست
معانی از چکاته تا پساوند
بخنجر همه تنش انجیده اند
بر آن خاک خونش پشنجیده اند
ز تیرش رخ مه سکنجیده شد
ز تیغش دل چرخ انجیده شد
ز جودم جهانی پرآوازه شد
روان نیاکان بمن تازه شد
ز درد دل آن شب بدان سان نوید
که از ناله‌اش هیچکس نغنوید
چو گرگ ستمگر بدامت فتد
هلیدن نباشد ز رای و خرد
کاروانی همی از ری به سوی دسکره شد
آب پیش آمد و مردم همه بر قنطره شد
از پدر چون از پدندر دشمنی بیند همی
مادر از کینه بر او مانند مادندر شود
ایا نیاز بمن ساز و مر مرا مگذار
که ناز کردن معشوق دلگداز بود
وان چاپلوس پسته گر خندان
کت هر زمان بلوس بپیراید
غلبه فروش خواجه که ما را گرفت باد
بنگر که داروش ز چه فرمود اوستاد
گفتا که پنجپایک و غوک و مکل بکوب
در خایه هل تو چنگ خشنسار بامداد
گر . . . ت از نخست چنان بادریسه بود
آن بادریسه خوش خوش چون دوک ریسه شد
به دستش ز خام گوزنان کمند
ببر در فکنده یکی شاکمند
کفش صندوق محنت و . . . زنش
هر دو گردند و هر دو ناهموار
هیچکس را گناه نیست درین
کو برد جمله را همی از کار
این یکی را بخنجه و خفتن
وان دگر را بلنجه و رفتار
چنان باد در آرد بخویشتن
که میگوئی خوردست سوسمار
ترا گردن در بسته به بیوغ
و گرنه نروی راست با سپار
برون شدند سحرگه ز خانه مهمانانش
زهارها شده پر گوه و خایه‌ها شده غر
...
آن سبلت و ریشش به . . . خوش
از گردن او جخش در آویخته گوئی
خیکیست پر از باد در آویخته از بار
قیاس . . . ش چگونه کنم بیا و بگوی
ایا گذشته بشعر از بیانی و بوالحر
اگر ندانی بندیش تا چگونه بود
که سبزه خورده بفاژد بهار گه اشتر
ازین هفت سر اژدر عمر خوار
بپرهیزد آن کو بود هوشیار
زان پیش که پیش آیدت آن روز پر از هول
بنشین و تن اندر ده و انگاره به پیش آر
تواضع کرد بسیار و مرا گفت
ز من مشکوه و بی آزار بگذر
چو باسک کند ماه من از خمار
قرار از مه نو نماید فرار
از آن لشکر گشن توفید دهر
بکام عدو نوش شد همچو زهر
به گرمی چو برق و به نرمی چو ابر
به پویه چو رنگ و به کینه چو ببر
خزاین تهی شد در آن زاج سور
درون‌ها پر آمد ز عیش و سرور
به روز نبرد آن هژبر دلیر
شتابد چو گرگ و گرازد چو شیر
چو در روز شهریر آمد بشهر
ز شادی همه شهر را داد بهر
از سخای تو ناگوار گرفت
خلق را یکسر و منم ناهار
چو غرشیده گشتی ز کین و ستیز
گرفتی ازو دیو راه گریز
گرچه زردست همچو زر پشیز
یا سفیدست همچو سیم ارزیز
کره ای را که کسی نرم نکردست متاز
بجوانی و بزور و هنر خویش مناز
نه همه کار تودانی نه همه زورتراست
لنج پر باد مکن بیش و کتف بر مفراز
ایا ز بیم زبانم نَژَند گشته و هاژ
کجا شد آن همه دعوی کجا شد آن همه ژاژ
ز . . . گیرد . . . تو فروزیب همی
چو بوستان که فروزان شود به سرو و به ناژ
ایا کرده در بینیت حرص ورس
ز ایزد نیایدت یک ذره ترس
دوستا جای بین و مرد شناس
شد نخواهم به آسیای تو آس
یکی مؤاجر بیشرم و ناخوشی که ترا
هزار بار خرانبار بیش کرد عسس
چو بینی آن خر بدبخت را ملامت نیست
که بر سکیزد چون من فرو سپوزم بیش
چنان بدانم من جای غلغلیجگهش
کجا بمالش اول فتد بخنده خریش
تو چنین فربه و آکنده چرایی پدرت
هندویی بود یکی لاغر و خشکانج و نحیف
ز خشم دندان بگذارد بر . . . خواهر
همی کشید چو درویش دامن فرغیش
همچو انگور آبدار بدی
نون شدی چون سکج ز پیری خشک
ای همچو یک پلید و چنو دیده ها برون
مانند آنکسی که مرا ورا کنی خبک
تا کی همی درآیی و گردم همی دوی
حقا که کمتری و فژاگن تری ز پک
چون ماهی شیم کی خورد غوطه چغوک
کی دارد جغد خیره سر لحن چکوک
از زبان باشد بر مردم دانی
گاه آب دهی و گاه می آری کوک
آن تویی کور و تویی لوچ و تویی کوچ بلوچ
وان تویی گول و تویی دول و تویی بابت لنگ
خوشا حال لحاف و بستر آهنگ
که می‌گیرند هر شب در برت تنگ
ز جا جست چون آتشی بی‌درنگ
دل از باده عشق مست و ملنگ
درین محنت سرای شادی و غم
که گاهی ماژ باشد گاه ماتم
گولانج و گوشت و گرده و گوز آب و گادنی
گرمابه و گل و گل و گنجینه و گلیم
ندانم بخت را با من چه کین است
به که نالم به که زین بخت وارون
چکنم که سفیه را به نکوی
نتوان نرم کردن از داشن
چو غرواشه ریشی به سرخی و چندان
که صد لیف از ده یکش بست بتوان
چو باز آمد از حمله و تاختن
بفرمودش از پای بنشاختن
لفت بخورد و کرم درد گرفتم شکم
سر بکشیدم دودم مست شدم ناگهان
یکی تیز ویریست بسیار دان
کزو نیست احوال گیتی نهان
کمندی عدو هنج از بهر کین
فرو هشته چون اژدهائی ز زین
گر نیستت ستورچه باشد
خری بمزد گیر و همی رو
مر کشت را خود افکن نیرو
رز را بدست خود کن فرخو
شنگینه بر مدار تو از چاکر
تا راست ماند او چو ترازو
ای بچه حمدونه بترسم که غلیواج
ناگه بربایدت درین خانه نهان شو
نسو بود از آنگونه دیوار او
که مانند آئینه بنمود رو
بود بر دل ز مژگان خلنده
گهی تیر و گهی ناوک زننده
اگر خواهی سپاهش را شماره
برون باید شد از حد اماره
ز خشم این کهن گرگ ژکاره
ندارم جز درت اندخسواره
فرود آید ز پشتش پور ملعون
شده کالفته چون خرسی خشینه
دل از حرص و از کینه انباشته
سر کبر بر چرخ افراشته
ز کالیدن یک تن از رزمگاه
شکست اندر آید به پشت سپاه
زرد و درازتر شده از غاوشوی خام
نه سبز چون خیار و نه شیرین چو خربوزه
ای فرومایه و در کون هل و بی شرم و خبیث
آفریده شده از فریه و سردی و سنه
ای بچه حمدونه غلیواژ غلیواژ
ترسم بربایدت به طاق اندر برجه
دهقان بی ده است و شتربان بی شتر
پالان بی خر است و کلیدان بی تزه
من بر تو فکنده ظن نیکو
و ابلیس ترا ز ره فکنده
مانند کسیکه روز باران
بارانی پوشد از کونده
آنگاه که من هجات گویم
تو ریش کنی و زنت رنبه
دو چیزش برکن و دو بشکن
مندیش ز غلغل و ز غنبه
دندانش بگاز و دیده بانگشت
پهلو بدبوس و سر به چنبه
ای بزفتی علم بگرد جهان
بر نگردم بتو مگر بمری
گرچه سختی چو نخلکه مغزت
جمله بیرون کنم بچاره گری
اگر این چیستان تو بگشایی
گوی دانش ز موبدان ببری
سوری! تو جهانرا بدل ماتم سوری
زیرا که جهانرا بدل ماتم سوری
باده خور و مستی کن مستی چه کنی از غم
دانی که به از مستی صد راه یکی مستی
پای او افراشتند اینجا چنانک
تو براز کون راژها افراشتی
بافکاری بود در شهر هری
داشت زیبا روی و رعنا دختری
نیابی در جهان بی مهر یاری
نه فرسنگی و نه فرسنگساری
ز بس بود بشکوه و بافرهی
جهان دید او را خواری شهی
الا تا درایند طوطی و شارک
الا تا سرایند قمری و ساری
گرد گرداب مگرد ای که ندانی تو شنا
که شوی غرقه چو ناگاهی ناغوش خوری
رفت ریمن مرد خام لک درای
پیش آن فرتوت پیر ژاژخای
لبیبی
قطعات و قصاید به جا مانده
ابیات پراکنده در لغت نامه اسدی و مجمع الفرس سروری و فرهنگ جهانگیری و رشیدی